Vorrei poter essere diverso, più forte, più fermo, un uomo tutto d’un pezzo.
Vorrei poter essere quello che non sono, non volere ciò che invece voglio e non desiderare ciò che invece  desidero.
Vorrei non sentire ciò che sento, vorrei non vedere ciò che vedo, vorrei non essere ciò che sono.
Vorrei trovare il modo per andare oltre quella porta senza guardarci dentro ma vedo una luce abbagliante trasparire da sotto, respiro un profumo inebriante che mi obbliga a fermarmi per essere respirato fino in fondo, sento una melodia dolcissima che mi pervade rendendomi incapace di fare anche solo un passa oltre quella porta.

La mente vola, immagina e fantastica su cosa può esserci di così meraviglioso oltre quella maledetta porta. Sono qua, sono fermo davanti a quella porta con la voglia di sfondarla perchè aprirla lentamente è troppo difficile, mi sembra impossibile, non c’è tempo, non ho tempo.
Mi sento bloccato tra il bene e il male ma al tempo stesso non capisco quale sia il bene e quale sia il male, so con certezza cosa sarebbe facile e cosa sarebbe complicato ma non mi aiuta comunque a capire cosa fare.
Vorrei esserci, vorrei tanto esserci, tentare, tracciare una nuova strada, un nuovo percorso per entrambi, vorrei darti certezze, sicurezze e tutto ciò che ti serve per essere felice, per esprimerti al meglio senza paura di pesare le parole, senza paura di sbagliare e di sbagliare di nuovo, tirarti fuori dalle insicurezze che ti limitano, di esserci, essere li con te qualunque cosa accada, qualunque cosa ti spaventi o semplicemente ti preoccupi, dirti che ci sono io, che ci penso io, che non sei sola, che non lo sarai mai, vorrei essere qualcuno su cui contare, qualcuno che sai che c’è, il primo che chiami se hai un’emergenza, il primo e l’ultimo al quale pensi nonostante tutto il resto.
Vorrei aprire quella porta, prenderti e portarti via, portarci via, vorrei tenerti la mano per sentire che sei li, che sei tu, che sei con me.

Poi però penso alla situazione nella quale mi trovo, al peso che mi porto dietro, ai doveri che ho e quelli che avrò per sempre e li, in quel preciso punto mi blocco, mi blocco per me, mi blocco per te perché sono pesi che condizionano tutto, condizionano la vita e non so quanto tu possa reggerli, quanto tu possa anche solo immaginare alle rinunce che comportano.

Forse dovrei lasciarti andare via da dentro la testa, dovrei andare oltre quella porta e non guardare più indietro ma sono paralizzato dalla paura di fare qualsiasi cosa.
Sei bella, sei dolce, sei intelligente, sveglia, buona, aperta al bello del mondo, hai gli occhi di chi il mondo lo vuole migliorare, di chi riesce a farlo.

Dio quanto mi piace pensare a te però, quanti viaggi non riesco a smettere di farmi, quante fantasie mi sono immaginato, fantasie che volano verso storie smielate, frasi amabilmente stucchevoli, situazioni divertenti a tratti anche comiche ma anche piene di intermezzi piccanti dove la ragione si mette da parte per lasciare libero l’istinto in modo da appagarsi sotto ogni punto di vista.
Tante, troppe forse e ogni giorno penso sia più difficile rinunciarci, abbandonare queste fantasie e tornare coi piedi per terra, non sono bravo, non sono per niente bravo a stare troppo coi piedi per terra.

Cerca di essere più brava di me, prova a non immaginare un qualcosa che sicuramente deluderà le aspettative, non sono io quello giusto, non sono io la risposta, posso essere una leva per fare qualcosa che non riesci a fare da sola ma non sono io il principe azzurro, ho troppi danni, sono troppo ammaccato dalla vita e deluso da me stesso, ho troppi fardelli che mi porto dietro, demoni e paranoie adolescenziali e non, un mix perfetto per essere classificato come uomo da evitare a tutti i costi.

Dovevo scriverti, dovevo farlo per capire cosa quest’azione avrebbe fatto uscire dalla mia testa, quali parole avrei utilizzato e quali concetti era importante per me condividerti.
Non so a cosa penserai e non so neanche a cosa sia servito ma so che adesso, dopo averlo scritto mi sento un pochino più leggero.
